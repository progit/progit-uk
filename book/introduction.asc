[preface]
== Вступ

Ви збираєтеся витратити кілька годин свого життя на читання про Git. Отже, викроїмо хвильку, щоб пояснити, що для вас тут приготовлено. Нижче подано поверхневий огляд всіх десяти розділів та трьох додатків цієї книги.

У *Розділі 1*, ми збираємося оглянути системи контролю версій (СКВ) та нетехнічні основи Git, просто що таке Git, чому він з'явився (на тлі, вже й так переповненому іншими СКВ), що вирізняє Git та чому так багато людей ним користуються. Потім розкажемо як завантажити Git та налаштувати вперше, якщо ви цього ще не зробили.

У *Розділі 2*, пройдемося по основах користування Git -- це вам згодиться у 80% випадків з найпоширеніших задач. Після прочитання цього розділу, ви зможете клонувати репозиторій, бачити що відбувалося в історії проекту, змінювати файли, та долучати свої зміни. Якщо після цього книга спопелиться в цей момент, ви вже будете в змозі з неабиякою користю вживати Git, доки не знайдете нову копію книги.

*Розділ 3* про модель гілкоутворення в Git, яку часто називають вбивчою особливістю Git. Тут ви дізнаєтеся що насправді вирізняє Git від йому подібних. По закінченню, у вас може виникнути бажання побути наодинці та поміркувати як ви жили до того, як ви познайомилися з гілками Git.

*Розділ 4* описує Git на сервері. Це для тих з вас, хто хоче налаштувати Git всередині організації або свій персональний сервер. Також розглянемо варіанти розміщення (hosting), якщо ви надаєте перевагу, щоб хтось для вас займався розгортанням.

*Розділ 5* детально пройдеться по різних розподілених процесах роботи та як їх досягнути за допомогою Git. Як розквитаєтеся з цим розділом, то зможете, з вправністю експерта, працювати з кількома сховищами, користуватися Git-ом через електронну пошту та хвацько жонглювати низкою віддалених гілок та латками зі змінами.

*Розділ 6* покриває деталі розміщення в GitHub та його інструментарій. Ми розглянемо реєстрацію облікового запису, управління ним, створення та використання Git репозиторіїв, типові схеми роботи для долучання до чиїхось проектів, та приймання наробків у свої, програмний інтерфейс GitHub та багато дрібних порад, які мали б спростити ваші життя.

*Розділ 7* про складніші команди Git. Тут дізнаєтесь про такі теми як опановування страшної команди 'reset', залучення двійкового пошуку для виявлення вад, зміну історії, докладно про вибір ревізій, та багато іншого. Цей розділ доповнить ваші знання про Git, щоб ви були дійсно майстром Git.

*Розділ 8* про підлаштування Git середовища. Включно з встановленням гаків (hook scripts), які змушують, чи спонукають, до використання своїх правил роботи з Git, а також використання конфігураційних налаштувань середовища для того, щоб робота з Git була такою, як вам це пасує. Також покриємо побудову власних скриптів, щоб запровадити власні нетипові вимоги-обмеження до процесу створення комітів.

*Розділ 9* розповідає як мати справу з Git разом з іншими СКВ. Зокрема, про використання Git у світі Subversion (SVN) та конвертацію з інших СКВ до Git. Низка організацій досі використовує SVN та не збирається це змінювати, але ви вже вивчили про надзвичайну силу Git і цей розділ показує як з цим справлятися, якщо вам все-таки потрібно використовувати SVN сервер. Ми також розкажемо як імпортувати проекти з кількох різних систем, якщо раптом ви переконали всіх зробити такий крок.

*Розділ 10* копається в непроглядних, але красивих нетрях внутрішнього світу Git. Тепер, ви вже знаєте все про Git та можете ним володіти з граціозною силою, тому, час перейти на дискусію про те, як Git зберігає свої об'єкти, його об'єктну модель, детальніше про пакфайли (packfiles), протоколи сервера, та інше. Ми посилатимемося до цього розділу впродовж цілої книги для того, щоб ви, при бажанні, могли заглибитися в ту чи іншу тему; але якщо ви, як і ми, полюбляєте занурюватися в технічні деталі, можете розпочати книгу з 10 розділу. Вам вирішувати.

У *Додатку А* ми розглянемо приклади використання Git в кількох специфічних середовищах. Ми охоплюємо ряд графічних інтерфейсів та розробницьких середовищ, які, можливо, є у вас в наявності та якими ви можете захотіти користуватися. Якщо вас цікавить огляд користування Git у вашій оболонці розробки, Visual Studio чи Eclipse, -- загляньте сюди.

У *Додатку B* ми оглядаємо скриптування та розширення Git за допомогою таких бібліотек, як libgit2 та JGit. Якщо ви зацікавлені в написанні власних складних та швидких допоміжних інструментів та вам потрібeн низькорівневий доступ до Git, ось де ви зможете ознайомитися як ця кухня виглядає.

Накінець, у *Додатку C* ми проходимося окремо по кожній з основних команд Git та оглядаємо де та що ми з ними робили в книзі. Користуйтеся цим для того, щоб віднайти де в книзі зустрічалася та чи інша команда.

Розпочнімо.
